<!DOCTYPE html>
<html lang="uk">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Мімірова голова та Одінове око</title>
</head>
<body>
    <header data-include="header.partial.html"></header>
    <main>
        <div class="container">
            <h1 class="gods__heading">Мімірова голова та Одінове око</h1>
        </div>
        <div class="container">
          <h2 class="gods-text__title">МІМІРОВА ГОЛОВА ТА ОДІНОВЕ ОКО</h2>
            <p class="gods-text__paragraph">В Йотунхеймі, на батьківщині велетнів, є колодязь Міміра. Глибокі підземні води цього колодязя живлять світове дерево Іґґдрасілль. Мімір, мудрець і хранитель пам’яті, знає чимало. Його колодязь дає мудрість, і коли світ тільки починав розвиватись, Мімір щодня занурював у колодязь ріг, відомий як Ґ’яллархорн, і пив із нього воду.</p>
            <p class="gods-text__paragraph">Якось давним-давно, на зорі світів, Одін накинув свого довгого плаща, одягнув капелюха і під виглядом мандрівника вирушив у Країну велетнів, ризикуючи життям, щоб дістатися до Міміра, який був його дядьком, і здобути мудрість.</p>
            <p class="gods-text__paragraph">— Один ковток води із твого колодязя, дядьку Міміре, — мовив Одін, коли прибув до тієї країни. — Це єдине, про що я прошу.</p>
            <p class="gods-text__paragraph">Мімір заперечно похитав головою. З колодязя не пив ніхто, окрім самого Міміра. Він не сказав ані слова: як відомо, горя не знають ті, хто мовчить.</p>
            <p class="gods-text__paragraph">— Але ж я твій племінник, — нагадав Одін. — Моя мати Бестла була твоєю сестрою.</p>
            <p class="gods-text__paragraph">— Цього замало, — відказав Мімір.</p>
            <p class="gods-text__paragraph">— Лише один ковток. Вода із твого колодязя дасть мені мудрість, Міміре. Назви свою ціну.</p>
            <p class="gods-text__paragraph">— Твоє око — ось моя ціна, — сказав Мімір. — Твоє око в моєму джерелі.</p>
            <p class="gods-text__paragraph">Одін не став питати, чи жартує велетень. Подорож Країною велетнів до колодязя Міміра була довгою і небезпечною. Він ризикував життям, щоб сюди дістатись, а тому заради омріяної мудрості був готовий і на значно більші жертви.</p>
            <p class="gods-text__paragraph">Обличчя Одіна виражало готовність.</p>
            <p class="gods-text__paragraph">— Дай мені ножа, — тільки й мовив він.</p>
            <p class="gods-text__paragraph">Зробивши те, що треба, Одін обережно поклав око до джерела. Воно дивилося на нього крізь воду. Потім Одін занурив Ґ’яллархорн до Мімірового джерела і приклав ріг до губ. Вода була холодною. Він випив все до останньої краплини й відчув, як у ньому розлилася мудрість. До того ж він став бачити далі й чіткіше одним оком, ніж коли-небудь бачив двома.</p>
            <p class="gods-text__paragraph">З того часу в Одіна з’явилися нові імена: його називали і Блінд, себто «Сліпий», і Хоар — «Одноокий» і навіть Балєйґ — «Палке Око».</p>
            <p class="gods-text__paragraph">Око Одіна, сліпе і водночас всевидяче, досі залишається в колодязі Міміра — його зберігають води, що живлять світове дерево.</p>
            <p class="gods-text__paragraph">Минали роки. Наприкінці війни між асами та ванами, коли вони обмінювалися воїнами та командирами, Одін відправив Міміра до ванів як радника аса Хьоніра, який мав стати новим головою ванів.</p>
            <p class="gods-text__paragraph">Хьонір був високим, привабливим і взагалі мав королівський вигляд. Коли Мімір був поряд із ним, Хьонір також говорив як король і приймав мудрі рішення. Але коли Міміра не було, Хьонір без кінця вагався, і невдовзі ванам це набридло. Вони вирішили помститися, але не Хьоніру, а Міміру: вани відтяли йому голову і відправили її Одіну.</p>
            <p class="gods-text__paragraph">Одін не розгубився. Він натер голову Міміра особливими травами, щоб вона не зігнила, і зачаклував її замовляннями та заклинаннями, аби його знання не були втрачені. Згодом Мімір розплющив очі й заговорив до Одіна. Його порада, як завжди, була слушною. Прислухавшись до неї, Одін відніс голову Міміра до джерела під світовим деревом і поклав її там, поряд зі своїм оком, у водах, яким відомо про майбутнє і минуле.</p>
            <p class="gods-text__paragraph">Він віддав ріг Ґ’яллархорн Хеймдаллю, охоронцю богів. Звук Ґ’яллархорна здатний розбудити богів, де б вони не були і як би міцно не спали.</p>
            <p class="gods-text__paragraph">Однак Хеймдалль просурмить у Ґ’яллархорн лише раз, коли настане кінець всього сущого — Раґнарьок.</p>
            <p class="gods-text__sentence"><i>Взято з книги “Скандинавська міфологія” Ніла Ґеймана.</i></p>
        </div>
    </main>
    <footer></footer>
</body>
</html>